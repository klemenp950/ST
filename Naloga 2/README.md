# Navodila
V programskem jeziku Python implementirajte spletni strežnik, ki deluje po poenostavljeni različici protokola HTTP. Uporabite priložene datoteke. Pri tem je nujno, da strežnik implementirate sami in da ne uporabljate funkcij, modulov in paketov z izjemo tistih, kateri so že uvoženi v datoteko server.py. Nalogo v celoti implementirajte v tej datoteki in jo oddajte v sistem za avtomatično ocenjevanje.

Svojo implementacijo preizkusite na enotskih (unit) testih. V datoteki tests.py boste našli začetni skelet in nekaj testov. Pisanje dodatnih testov je opcijsko in se ne bo ocenjevalo, je pa to daleč najboljši način za preverjanje pravilnosti delovanja vaše kode. Pozor: testi pobrišejo vsebino podatkovne baze. Svetujem t. i. TDD pristop, kjer najprej napišete test, nato pa implementirate funkcionalnost, da se test uspešno izvede.

Vsako prepisovanje bo strogo sankcionirano: naloge, ki bodo vsebovale neavtorske elemente, bodo ocenjene z 0 točkami. To velja tako za prepisovalca kot za tistega, ki da nalogo v prepis. (In glede na pravila predmeta to tudi pomeni, da sta oba udeleženca prepisovanja s predmetom zaključila.)

## Specifikacije naloge
Strežnik naj podpira:

Izključno zahtevke po protokolu HTTP/1.1. To pomeni, da je polje host v zaglavju zahtevka obvezno;
Izključno metodi GET in POST. Pri zahtevkih po metodi POST je v zaglavju zahtevka obvezno polje content-length, ki vam pove velikost telesa zahtevka (tj. parametrov). Nekaj primerov zahtevkov najdete na tej spletni strani.
Strežnik naj obdeluje tako statične kot tudi dinamične vsebine. Pri statičnih vsebinah gre za strežbo datotek iz datotečnega sistema (znotraj imenika www-data), pri dinamičnih pa za implementacijo preproste spletne aplikacije, ki hrani podatke o študentih v podatkovni bazi.

### Odgovori HTTP
Čeprav protokol HTTP podpira precej različnih kod odgovorov, naj vaš strežnik podpira le te, ki so navedene spodaj. Za lažjo predstavo si lahko primere odgovorov ogledate tej spletni strani.

### 200 OK
V kolikor strežnik prejme veljaven zahtevek, naj vrne odgovor s kodo 200 OK. Za pripravo zaglavja odgovora uporabite podano predlogo v spremenljivki HEADER_RESPONSE_200.

### 301 Moved Permanently
V kolikor mora strežnik odjemalca preusmeriti na drugo stran, uporabite odgovor s kodo 301 Moved Permanently. Primer takega zaglavja najdete na Wikipediji. Pomembno je, da v takem odgovoru pravilno nastavite vrstico odgovora ter zaglavje, medtem ko je telo odgovora lahko poljubno (a odjemalcu-človeku še vedno razumljivo).

### 400 Bad request
V kolikor strežnik prejme zahtevek, ki s specifikacijami strežnika ni skladen, naj vrne odgovor 400 Bad request. Pomembno je, da v takem odgovoru pravilno nastavite vrstico odgovora ter zaglavje, medtem ko je telo odgovora lahko poljubno (a odjemalcu-človeku še vedno razumljivo).

### 404 Not found
V kolikor strežnik prejme zahtevek za vir, ki ne obstaja, naj vrne napako 404 Not found. Odgovor pripravite s pomočjo spremenljivke RESPONSE_404.

### 405 Method not allowed
V kolikor strežnik prejme zahtevek po neveljavni metodi, naj vrne napako 405 Method not allowed. Pomembno je, da v takem odgovoru pravilno nastavite vrstico odgovora ter zaglavje, medtem ko je telo odgovora lahko poljubno (a odjemalcu-človeku še vedno razumljivo).

## Strežba statičnih vsebin
Pri strežbi statičnih vsebin gre za strežbo datotek iz direktorija www-data.

### Metode
Statične vsebine se naj strežejo po metodah GET in POST. Na zahtevke po drugih metodah naj strežnik odgovori z napako 405.

### Polji content-length in content-type
V zaglavju odgovora naj strežnik pravilno nastavi tako velikost vsebine (polje content-length), kot tudi tip vsebine (polje content-type). Pri nastavljanju slednjega si lahko pomagate s funkcijo guess_type iz paketa mimetypes. V kolikor funkcija guess_type ne uspe ugotoviti pravilnega tipa vsebine (tj. vrne None), ga ročno nastavite na application/octet-stream.

### Razčlenjevanje parametrov
Predpostavite, da bodo parametri zahtevka (bodisi v naslovu URL pri zahtevkih GET bodisi v telesu pri zahtevkih POST) vedno zakodirani po pravilu, ki velja za protokol HTTP. Pri zahtevkih POST lahko predpostavite, da bo content-type zahtevka vedno nastavljen na application/x-www-form-urlencoded.

Parametre dekodirajte z uporabo vgrajene funkcije unquote_plus iz paketa urllib.parse.

### Strežba datotek in direktorijev
Kadar odjemalec zahteva URI, ki kaže na dejansko datoteko ali direktorij, zahtevan vir pošljite odjemalcu in nastavite kodo odgovora 200. Če zahtevani vir (datoteka ali mapa) ne obstaja, vrnite napako 404.

Pri strežbi statičnih datotek morate biti posebej pozorni na t. i. zaključno poševnico (angl. trailing slash /) v naslovu URI kot sledi.

### Primeri brez zaključne poševnice
Ob zahtevkih na vire, ki v URI nimajo zaključne poševnice, naj strežnik postopa sledeče; kot primer imejmo zahtevek na URI http://localhost[:port]/dir/test.

1. Če obstaja datoteka test (znotraj direktorija dir), jo pošljite odjemalcu. Pri ugotavljanju obstoja datoteke si pomagajte s funkcijo isfile.
2. Če obstaja direktorij test (znotraj direktorija dir), odjemalca preusmerite na naslov http://localhost[:port]/dir/test/ tj. v naslov dodajte zaključno poševnico (/, angl. trailing slash). Odjemalca preusmerite tako, da mu vrnete odgovor 301, v zaglavje odgovora pa dodajte polje Location. Pri ugotavljanju ali direktorij obstaja, uporabite funkcijo isdir.


### Primeri z zaključno poševnico
Ob zahtevkih, ko odjemalec zahteva vir z zaključno poševnico, naj strežnik postopa sledeče; kot primer ponovno vzemimo zahtevek na URI http://localhost[:port]/dir/test/.

1. Če obstaja datoteka index.html (znotraj direktorija dir/test/), odjemalcu servirajte vsebino omenjene datoteke tj. datoteko /dir/test/index.html in nastavite kodo odgovora 200.
2. Če v direktoriju dir/test/ datoteke index.html ni, odjemalcu servirajte kodo 200, v telesu odgovora pa navedite seznam datotek, ki se v direktoriju nahajajo. Seznamu datotek vedno dodajte še zapis .., ki kaže na mesto višje v direktorijski strukturi.

Pri pripravi seznama datotek si pomagajte s spremenljivkama DIRECTORY_LISTING ter FILE_TEMPLATE. Prva določa okvirni dokument HTML, ki podaja seznam datotek in direktorijev, drugo pa uporabite za prikaz posamezne datoteke oz. direktorija. Datoteke in direktorije iz posamezne lokacije pridobite s pomočjo funkcije listdir. Pred izpisom zapise uredite po naraščajočem abecednem vrstnem redu (od A-Z). V nadaljevanju je podan primer odgovora za zahtevek GET na naslov http://localhost/listing/.

HTTP/1.1 200 OK
content-type: text/html
content-length: 669
connection: Close

<!DOCTYPE html>
<html lang="en">
<meta charset="UTF-8">
<title>Directory listing: /listing/</title>

<h1>Contents of /listing/:</h1>

<ul>
  <li><a href='..'>..</li>
  <li><a href='a.html'>a.html</li>
  <li><a href='dir'>dir</li>
  <li><a href='file_1.txt'>file_1.txt</li>
  <li><a href='file_10.txt'>file_10.txt</li>
  <li><a href='file_2.txt'>file_2.txt</li>
  <li><a href='file_3.txt'>file_3.txt</li>
  <li><a href='file_4.txt'>file_4.txt</li>
  <li><a href='file_5.txt'>file_5.txt</li>
  <li><a href='file_6.txt'>file_6.txt</li>
  <li><a href='file_7.txt'>file_7.txt</li>
  <li><a href='file_8.txt'>file_8.txt</li>
  <li><a href='file_9.txt'>file_9.txt</li>
</ul>

## Strežba dinamičnih vsebin
Implementirajte dinamično aplikacijo, preko katere lahko vnašate in berete podatke o študentih, ki so vpisani na predmet Spletne tehnologije.

### Podatkovna baza (že implementirano)
Aplikacija deluje s pomočjo že implementirane podatkovne baze. Ta sestoji iz datoteke, ki hrani podatke, in iz dveh funkcij, s pomočjo katerih beremo in pišemo v datoteko.

S funkcijo `save_to_db(first(str), last(str))` dodajamo zapise v podatkovno bazo, s funkcijo `read_from_db(criteria(dict))` pa zapise iz podatkovne baze beremo. (Ne pozabite: enotski testi pobrišejo vsebino podatkovne baze.)

Klic `save_to_db("Janez", "Novak")` bo v podatkovno bazo dodal zapis. Hkrati bo zapisu (študentu) tudi priredil enolično številko.

Interno je zapis o posameznem študentu realiziran s pomočjo slovarja, ki ima tri ključe: number, first in last. Ključ number je enolično število, ključa first in last pa zaporedoma predstavljata ime in priimek študenta. Primer zapisa je podan spodaj.

`student = {"number": 1, "first": "Janez", "last": "Novak"}`
Funkcija read_from_db(criteria(dict)) vrne seznam takih slovarjev. Funkcijo lahko pokličete z opcijskim argumentom tipa dict, s katerim lahko dodatno omejimo rezultate. Na primer, spodnji klic bo iz podatkovne baze pridobil vse zapise, kjer sta zaporedoma ime in priimek študenta Janez Novak.

`students = read_from_db({"first": "Janez", "last": "Novak"})`
`#students je seznam zapisov`
Kot kriterij lahko podate poljubno kombinacijo ključev number, first in last.

### Oblikovanje aplikacije (že implementirano)
Izgled (HTML in CSS) je definiran v datotekah app_list.html, app_add.html ter user_style.css. Teh datotek ne spreminjajte.

### Implementacija aplikacije
Aplikacija naj deluje na spodaj navedenih (navideznih) naslovih URL. (Naslovu pravimo navidezen, saj datoteke app-add, app-index ter app-json ne obstajajo, čeprav z vidika odjemalca morda izgleda nasprotno.)

### Dodajanje zapisov v bazo
`URL: http://localhost[:port]/app-add`

Na tem naslovu URL sprejemate zahtevke po metodi POST. Zahtevek mora nujno vsebovati 2 parametra: first, ki vsebuje ime, in last, ki vsebuje priimek študenta.

V kolikor sta oba parametra prisotna, dodajte zapis v PB, vrnite kodo 200 in v telesu odgovora vrnite vsebino datoteke app_add.html.

Če kateri od parametrov manjka, vrnite odgovor 400, če metoda zahtevka ni ustrezna, vrnite odgovor 405.

### Branje in filtriranje v formatu HTML
`URL http://localhost[:port]/app-index`

Na tem naslovu URL sprejemate zahtevke le po metodi GET, sicer vrnite ustrezno napako. Če je zahtevek brez parametrov, iz baze preberite vse zapise in pripravite odgovor s kodo 200.

Rezultat prikažite s pomočjo predloge v datoteki user_list.html. Pri izpisu vsebine datoteke user_list.html zamenjajte niz {{STUDENTS}} s seznamom študentov, ki ga oblikujete s pomočjo spremenljivke ROW_TEMPLATE. Namreč, vsak študent naj bo predstavljen z eno vrstico v tabeli.

`TABLE_ROW = """`
`<tr>`
    `<td>%d</td>`
    `<td>%s</td>`
    `<td>%s</td>`
`</tr>`
`"""`
Spremenljivka ROW_TEMPLATE vsebuje tri mesta, na katera boste zapisali podatke o študentu: pri izpisu zamenjajte %d s parametrom number, prvi %s s parametrom first in drugi %s s parametrom last.

Zahtevek GET lahko vsebuje parametre, s katerimi dodatno omejimo izpis. Parametri so lahko trije: number, first in last. Če je katerikoli od teh parametrov nastavljen, ga uporabite za filtriranje seznama študentov. Tako naj npr. poizvedba GET na naslov `http://localhost[:port]/app-index?first=Janez` vrne vse študente, katerih ime je Janez.

### Branje in filtriranje v formatu JSON
`URL http://localhost[:port]/app-json`

Na tem naslovu URL sprejemate zahtevke le po metodi GET, sicer vrnite ustrezno napako. Če je zahtevek brez parametrov, iz baze preberite vse zapise in pripravite odgovor s kodo 200.

Rezultat prikažite kot sporočilo v formatu JSON. Pri tem si pomagajte z modulom json in funkcijo `json.dumps(object);` podatke, ki jih dobite iz podatkovne baze lahko neposredno podate funkciji, denimo `json.dumps(read_from_db())`.

Rezultat vrnite v telesu odgovora. Pri vračanju rezultata v formatu JSON je pomembno, da nastavite pravilen content-type na application/json. Primer odgovora je podan spodaj.

`HTTP/1.1 200 OK`
`content-type: application/json`
`content-length: 256`
`connection: Close`
`[`
    `{`
        `"number": 1,`
        `"first": "Janez",`
        `"last": "Novak"`
    `},`
    `{`
        `"number": 2,`
        `"first": "Marija",`
        `"last": "Novak"`
    `},`
    `{`
       ` "number": 3,`
        `"first": "Cirila",`
        `"last": "Novak"`
   ` }`
`]`

## Ostale zahteve
Ne pozabite, pri implementaciji ne smete uporabiti funkcij, modulov ali paketov, razen tistih, ki so že uvoženi v datoteko `server.py (mimetypes, pickle, socket, os.path.isdir, urllib.parse.unquote_plus in json)` ali tistih, katere boste spisali sami.

Pri pisanju testov te omejitve ni: nekateri testi že uporabljajo zunanjo knjižnico Requests za pošiljanje zahtevkov in razčlenjevanje odgovorov.

Ocenjevanje bo potekalo s pomočjo integracijskih testov na enak način kot je zapisano v datoteki `tests.py`: za vsako zahtevano funkcionalnost bo napisan integracijski test, ki bo strežniku poslal zahtevek in preveril ustreznost odgovora.

Vaš strežnik bo pognan s klicem funkcije `main(port(int))`. Pri programiranju bodite pozorni, da bo strežnik poslušal na številki vrat, ki jih dobite v spremenljivki `port`, in ne le kakšni vnaprej zakodirani številki (npr. `8080`).